# -*- mode: mandoku-view; -*-
#+TITLE: 陳氏尚書詳解
#+DATE: 2015-08-24 22:02:13.820637
#+PROPERTY: ID KR1b0019
#+PROPERTY: BASEEDITION WYG    
#+PROPERTY: JUAN 卷十二
<pb:KR1b0019_WYG_012-1a>¶
欽定四庫全書¶
　尚書詳解卷十二¶
　　　　　　　　　　　　　宋　陳經　撰¶
湯誥(商書/)¶
　此篇大畧與前篇仲虺之誥相為表裏前一篇乃仲¶
　虺釋湯之疑此一篇乃成湯推廣仲虺之意以布告¶
　天下所以釋天下諸侯之疑昔武王克商遷九鼎于¶
　洛邑義士猶或非之天下既定商民不服者幾四十¶
<pb:KR1b0019_WYG_012-1b>¶
　年湯之克夏也安知天下無有懐疑而未釋者天下¶
　有懐疑未釋之情湯不能以一朝居于是歴舉天命¶
　與桀之當伐以告之其末章之意又言吾之所以有¶
　天下者非假是為樂也震懼驚惕如不自安然凡爾¶
　有罪皆予一人之故予一人有罪皆聽命于天成湯¶
　既以有罪歸諸已則天下之情庶乎其少安矣¶
湯既黜夏命復歸于亳作湯誥¶
王歸自克夏至于亳誕告萬方王曰嗟爾萬方有衆明¶
<pb:KR1b0019_WYG_012-2a>¶
聽予一人誥惟皇上帝降衷于下民若有恒性克綏厥¶
猷惟后¶
　湯既退夏之命復歸于亳是自大坰而歸也湯至大¶
　坰而仲虺作誥以釋湯之疑湯之疑釋矣而天下之¶
　疑未釋也自大坰而歸亳此湯誥之所由作也王歸¶
　自克夏至于亳天下諸侯莫不來朝拱手以聽湯命¶
　故湯因而誕告及于萬方王曰嗟爾萬方有衆者勞¶
　來之之辭也明聽予一人誥謂當洗心滌慮聽予一¶
<pb:KR1b0019_WYG_012-2b>¶
　人所以告汝之意與天下更始也惟皇上帝降衷于¶
　下民若有恒性克綏厥猷惟后此言天生民立君之¶
　意也皇天上帝所以降善于民者天命之謂性也與¶
　民以善者天也保斯民而使之各安其善者君也若¶
　順也順其有常性俾之能安其道惟君之責焉民如¶
　此其可愛君之責如此其不輕豈宜肆情縱欲以居¶
　民上者乎曰衷也性也猷也其實一理也¶
夏王滅徳作威以敷虐于爾萬方百姓爾萬方百姓罹¶
<pb:KR1b0019_WYG_012-3a>¶
其凶害弗忍荼毒並告無辜于上下神祇天道福善禍¶
淫降災于夏以彰厥罪肆台小子將天命明威不敢赦¶
敢用𤣥牡敢昭告于上天神后請罪有夏聿求元聖與¶
之戮力以與爾有衆請命上天孚佑下民罪人黜服天¶
命弗僭賁若草木兆民&KR0098;殖¶
　徳本不可滅威本不可作滅徳作威縱人欲而亡天¶
　理者也虐者威之所作也敷虐于萬方百姓其殘酷¶
　可知矣爾百姓罹被凶害如荼之毒苦然並告無辜¶
<pb:KR1b0019_WYG_012-3b>¶
　于上下神祇則其抑鬱無所告訴窮則呼天其勢然¶
　也天道福善禍淫葢其善自有得福之理淫自有取¶
　禍之理天非屑屑然福之禍之也其所感召自然而¶
　然降災于夏以彰厥罪凡日月有薄蝕星辰有變動¶
　是皆災異以譴戒之肆台小子將天命明威上天有¶
　命其威甚明湯則將奉之而已非湯之討桀乃天討¶
　之也其敢赦哉敢用𤣥牡敢昭告于上天神后請罪¶
　有夏𤣥牡者黒牡夏尚黒湯猶用夏之正朔足見湯¶
<pb:KR1b0019_WYG_012-4a>¶
　非有意于伐夏也以𤣥牡昭然告于上天神后¶
　以問罪于桀觀昭告之一言湯豈隂謀圖桀利于一¶
　巳而為是欺天罔人之事哉以公議明告于天亦以¶
　公議問桀之罪天地鬼神臨之在上湯安有私心哉¶
　聿求元聖與之戮力謂得伊尹與之同力與爾有衆¶
　請命葢當桀之暴虐民命皆在死所矣為有衆請命¶
　使之得以更生也上天孚佑下民孚信也佑助也罪¶
　人退伏逺屏桀之奔于南巢也至此則天之助民也¶
<pb:KR1b0019_WYG_012-4b>¶
　益信天命之福善禍淫無有差僭賁飾也粲然有文¶
　如草木之光華葢惡既去則善者獲伸兆民信乎得¶
　其生殖矣¶
俾予一人輯寧爾邦家兹朕未知獲戾于上下慄慄危¶
懼若將隕于深淵凡我造邦無從匪&KR0156;無即慆淫各守¶
爾典以承天休爾有善朕弗敢蔽罪當朕躬弗敢自赦¶
惟簡在上帝之心其爾萬方有罪在予一人予一人有¶
罪無以爾萬方嗚呼尚克時忱乃亦有終¶
<pb:KR1b0019_WYG_012-5a>¶
　湯奉天命伐桀矣天下之大乃使我一人為之予何¶
以當之哉何以見天使湯輯寧寧家即民心之歸可以¶
　驗之兹朕未知已得罪于上下神祇乎未得罪于上¶
　下神祇乎慄慄危懼慄慄者危心也如將隕墜于深¶
　淵之中此可見成湯之敬心不以天下為樂而以天¶
　下為憂常恐不能勝其任也凡我造邦之諸侯非常¶
　之事不可從慆慢淫過之事不可就所謂制節謹度¶
　滿而不溢是也各守而典以承天休典者常行之理¶
<pb:KR1b0019_WYG_012-5b>¶
　也非于爾典之外有所謂天休凡爾心無所愧怍心¶
　廣而體胖作徳而日休者天休也爾有善則朕當懋¶
　官懋賞以旌爾善而不敢𨼆蔽朕有罪則不敢以自¶
　恕當聽命于天惟天有所簡擇焉其爾萬方有罪則¶
　皆我之過何者聖人以天下為一體天下之過皆君¶
　之過君仁莫不仁有不善而非君之過哉予一人有¶
　罪則非爾萬方之事成湯何其責巳甚重而責人之¶
　甚輕責巳甚厚而責人甚恕也豈非與人不求備¶
<pb:KR1b0019_WYG_012-6a>¶
　檢身若不及者乎以責人之心而責已則是向也伐¶
　夏之慚皆以身任之諸侯無與焉則自今以徃尚何¶
　懐疑不安之有嗚呼尚克時忱乃亦有終爾萬方諸¶
　侯庶㡬以我言為信則當保其終讀此章者當深考¶
　聖人用心與常人異天下始定豈無懐疑不安之情¶
　湯欲去其不附已者則嚴為之刑罰兵威天下誰敢¶
　不惟湯之從方且温言告戒惟恐其不已信其忠厚¶
　和易之心亦可想見又况常人之情功成之後志得¶
<pb:KR1b0019_WYG_012-6b>¶
　意滿聖人處之方且慄慄危懼嗚呼此開基之本而¶
　創業垂統之大法也後世子孫視之祖甲之不敢侮¶
　鰥寡中宗之不敢荒寧豈非有得于危懼之心哉齊¶
　桓伯業方成而濤塗見執魏武始得荆州而遽忽張¶
　松雖以漢髙之豁達大度且曰臣之業孰與仲多其¶
　驕容徳色已形見于父子兄弟之際人心之相去如¶
　此其相逺也¶
咎單作明居¶
<pb:KR1b0019_WYG_012-7a>¶
　咎單作明居先儒以咎單為湯司徒作明居民法一¶
　篇其書已亡¶
　¶
　¶
　¶
　¶
　¶
　¶
<pb:KR1b0019_WYG_012-7b>¶
　¶
　¶
　¶
　¶
　¶
　¶
　¶
　尚書詳解卷十二¶
